# Woningnoot

Na een lange ochtend vliegen daalt een koolmeesje neer in een bos. De vogel ziet een goed plekje en begint een nestje te bouwen. Als ze terugkomt met takjes in haar bek staat er een grijze eekhoorn op haar te wachten. \
“Pardon  mevrouw, maar hier mag u geen nest bouwen.” \
“Oh, waarom niet?” \
“Deze boom is eigendom van Eekhoorn Residential Management.” \
“Sorry? Wie?” \
“Dat is ons bedrijf, we verhuren woningen aan kleine dieren. Mijn naam is Bernarde van Wormmeester, aangenaam zaken met u te doen.“ \
“Zaken? Ik wil gewoon ergens mijn nest bouwen.” \
“Dat kan in dit prachtige bos, tegen betaling. We vragen 7 eikels per week voor een woning die wij zelf opleveren of 4 eikels per week als u zelf uw nest bouwt op een van onze bomen.” \
“Maar dat is heel duur voor een woning!” zegt de koolmees verontwaardigd. \
“Zoveel eikels heb ik niet.” \
“Andere nootjes vallen ook onder de betaalmogelijkheden. Zelfs krediet tegen een limiet van drie weken huur. Uiteraard komt daar nog rente bij.” \
“Ik zoek wel een andere boom om in te wonen. Die daar ziet er wel goed uit,” zegt de koolmees. \
“Alle bomen hier zijn van ons bedrijf of andere gelieerde bedrijven. Mijn familie heeft het hele bos in beheer.” \
De koolmees kijkt verward in het rond naar alle dieren die in de boom zitten. Een spreeuw, boommarter, vleermuizenfamilie, konijnen onder in de boomholte en verderop in een andere boom een slang. Stuk voor stuk kijken ze de koolmees hoofdschuddend aan. \
“Maar wat als ik niet betaal en gewoon hier ga wonen?” \
“Niet-betalers zullen het gehamer van de spechten over zich afroepen. Die zullen zodanig blijven hameren dat wolven zullen komen. Dit zal niet alleen gevolgen hebben voor u maar ook voor uw buren.” \
“Maar ik begrijp het zeker,” vervolgt de eekhoorn. \
“Dit is een zeer mooie plek voor een vogel, een zeer geliefde plek inderdaad. Elke merel zou er een moord voor doen om hier te wonen. Over een merel gesproken, we moesten er laatst een merelfamilie uit gooien. Konden de huur niet meer betalen.” \
“Mooie verkooppraatjes, maar dit is toch van de zotten. Ik wil gewoon ergens wonen.” \
“Dan ga ik maar op de grond een nest bouwen, daar onder die struik," zucht de koolmees. \
De eekhoorn reageert snel: “Dat is ook eigendom van de familie Wormmeester. Het hele bos is van Wormmeester.” \
“Maar waarom is het van jullie?” \
“Omdat wij hier het eerste waren.” \
“Wat geeft jullie het recht om het naar jezelf toe te eigenen? Er is vast een ander dier hier eerder geweest.” \
“Maar die hebben er niet hun vlaggetje op gezet,” zegt de eekhoorn trots wijzend op een vlaggetje op de hoogste boom. \
De vogel vindt het maar een vermoeiend gesprek. “Dus als ik het goed begrijp, vraag je geld voor niets?” \
“Nee, niet helemaal voor niets. Ik zorg ervoor dat wie er betaalt er altijd een plek is en wie niet betaalt weggejaagd wordt.” \
Een boze vink vliegt langs, landt op de tak en kijkt de goed gevulde grijze eekhoorn chagrijnig aan. \
“Hoe durf je, vuile invasieve exoot. Hier profiteren en misbruik maken van de inheemse soorten die moeten overleven.” \
“Hoe bedoel je, wij hebben ook speciale plekken voor vluchtelingen. Dat moet volgens de wet. We geven ze zelfs een dekentje en eikel voor de eerste week.” \
De eekhoorn kucht en wappert met de pluizige staart. \
“Alleen de laatste tijd komen er zo veel  vluchtelingen door bosbranden elders dat we ze door moeten sturen naar andere bomen.” \
Een roodborstje landt ook op de tak en gaat erbij staan. \
"Je zou ons goed onderdak geven, maar de boom is ziek. De bast valt er vanaf. Ik zie ook op sommige plekken houtrot. Ga je er wat aan doen, Bernarde?" \
"Als je niet tevreden bent met de woning, zijn er 10 andere dieren die zo jouw plek willen innemen" zegt de eekhoorn met de neus in de lucht. \
"En als je eruit gaat verhoog ik de huur." \
"Zonder er iets aan te doen?" \
"Natuurlijk, het is goed genoeg voor iemand anders en meer waard dan wat ik jou er nu voor vraag." \
De koolmees is er helemaal klaar mee. \
“Nou, ik ga wel een boom zoeken om aan mijzelf toe te eigenen. Dan zal ik wel een eerlijke huurprijs vragen zodat ieder prooidier een plek heeft om te wonen.” \
“Tja, je kunt zoeken naar een ander bos en wachten tot er nieuwe bomen bij komen,” antwoordt de eekhoorn. \
"Maar het duurt heel lang voor een boom groeit.” \
"Je kunt altijd een boom van ons kopen, maar verwacht geen schappelijke prijzen. Waarom zou ik van mijn mooie investeringen af willen?" zegt Bernarde schouderophalend. \
"Maar hoe dan met die merels die je eruit hebt gegooid? Het is toch heel gevaarlijk buiten." \
"Zie ik er uit alsof het mij wat kan schelen?" zegt de eekhoorn ongeïnteresseerd. \
“Waar zijn ze naartoe gegaan?” \
“Ergens naar het noorden denk ik.” \
De koolmees vraagt naar de specifieke kenmerken van de merelfamilie en bedankt de eekhoorn. \
“Prima, mocht u zich bedenken, kunt u mij hier vinden. Meneer vink en mevrouw roodborst, ik kan u doorverwijzen naar onze servicedesk voor vragen en eventuele klachten. Wist u dat er een huurdersportaal is waar u verzoeken kunt indienen? Wat zegt u, hoe lang het duurt voordat er wat gedaan wordt? Dat hangt af van de situatie natuurlijk mevrouw. En helaas is de doorlooptijd wat langer door het personeelstekort." \
"Waarom de huur elk jaar verhoogd wordt, meneer? Inflatie natuurlijk, de noten groeien niet op mijn rug, ziet u.” \
De koolmees vliegt weg op zoek naar de merelfamilie. \
“Familie Lijster!” roept de koolmees om de paar bomen. Helaas, geen merelfamilie te bekennen.

Na twee uur en een paar stops wil de koolmees het bijna opgeven, maar dan vindt ze de ongelukkige merelfamilie op een onhandig in elkaar gefrutseld nest op een molshoop. De koolmees overtuigt de familie ervan om samen een woning te huren in een boom om zo de huurkosten te delen. \
Aan het einde van de dag zitten ze met z’n allen in een groot mooi nest in een boom. Eind goed al goed zucht de koolmees, die blij is dat ze een rustige plek heeft voor de nacht. Maar hoe kan het dat we dit allemaal hebben laten gebeuren en toelaten, vraagt de koolmees zich hoofdschuddend af terwijl ze naar dromenland gaat.
