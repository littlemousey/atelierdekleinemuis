# Burenruzie

Joost is bezig met zijn tuin. Hij heeft zijn tuin uitgegraven en er zand in gestort. Met een trilplaat drukt hij het zand aan en begint hij de eerste paar tegels te leggen. Met het zweet op zijn voorhoofd schrikt hij op van een roep. 
"Hallo? Hallo! Hallo meneer! Kunt u daarmee ophouden?" 
De man draait zich om en ziet een boze mol onder een struik vandaan komen.
"U bent mijn leefgebied aan het kapotmaken."
"Hoezo?"
"U betegelt alles. Straks kan ik geen tunnels meer naar boven aanleggen.”
“Maar ik wil geen molshopen in mijn tuin," antwoordt de man.
“Nou, dat is een mooie!” roept de mol uit. “Wat dacht u ervan dat u mijn huis aan het slopen bent?” 
“Maar, maar mijn huis stond hier eerst en ik heb het huis met de grond gekocht,” stamelt de man.
“Denkt u dat u hier echt de eerste was? Welke mollen hebt u met de bouw van dit huis weggebonjourd denkt u?”
Joost kijkt even bedenkelijk, maar zegt vastberaden “Ik luister niet naar een mol.” Hij draait zich om en kijkt argwanend naar zijn blik energiedrank en ruikt of er geen alcohol in zit.
“En ook niet naar ons?” zegt de merel die aan komt vliegen.
“U heeft onze struik helemaal kaal geknipt. Nu kunnen we geen nest meer bouwen op de plek waar we al jaren nestelen.”
“Ik wil geen onderhoud meer aan mijn tuin. Er was zoveel wildgroei en onkruid, ik kon het niet meer bijhouden. Een mooi onderhouden terras staat veel netter.”
“Weet u wat mooi is? Een tuin waar leven is, geen leegte met koude stenen,” zegt een egel.
“Ik kan geen eten meer vinden hier en steeds als ik moet oversteken voor eten in een andere tuin heb ik de kans om doodgereden te worden.”
“Kijk, het is mijn tuin en ik mag ermee doen wat ik wil. Ik heb zelfs een vergunning voor het aanleggen van tegels voor de oprit.”
“Waarom heeft u dat nodig? U heeft al een auto staan onder uw eigen carport.”
“Voor mijn tweede auto.”
De dieren beginnen onrustig te worden. Meer dieren komen erbij door de commotie.
“Denkt u dat het ons kan schelen welke regels u heeft bedacht? Wij hebben ook recht om ergens te kunnen wonen, net als u,” zegt de merel.
“En u noemt het wel onkruid, maar het is ook onze tuin,” zegt de hommel.
“En wij hebben die planten en bloemen nodig!” roepen de bij en vlinder in koor.
“Dat zijn allemaal niet mijn problemen,” stribbelt Joost tegen.
“Oh nee? We kunnen het wel uw probleem maken,” zegt een wesp.
“Als u niet meewerkt met ons wat leefruimte terug te geven, zullen alle wespen een nest gaan bouwen onder uw dak.”
“Muizen zullen genoodzaakt zijn om in uw schuur of huis onderdak te zoeken als u ons geen beschutting geeft.”
“Alle eksters zullen op uw mooie auto’s en ramen schijten.”
“En mussen zullen onder uw motorkap overnachten.”
Joosts ogen staan wijd open van schrik.
“Oké, oké, oké. Ik zal wel een stukje groen overhouden naast de oprijlaan.”
“De hele tuin moet groen!”
“Nee, ik moet ook kunnen leven.”
“De helft van de tuin groen.”
“En een vijver!” roept een pad
“Meer bloemen!” roept een vlinder
“Alle mieren zullen tunnels graven onder uw terras, zodat de tegels zullen verzakken.”
“Aaah, genoeg! Voor en achter zal ik grote groene stroken aanleggen met planten en bloemen. En de struik zal ik laten groeien.”
De egel slaat zijn armpjes over elkaar.
“En ik laat wat onkruid staan voor jullie eten, maar niet te veel. Ik kan wel vogelvoer strooien voor de koude maanden. Hebben we een akkoord?”
Na druk beraad gaan de dieren ermee akkoord.
Joost loopt chagrijnig weg.
"Die dieren van tegenwoordig."
"Echt, die mensen altijd," zeggen de dieren hoofdschuddend.
