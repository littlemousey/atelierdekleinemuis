---
outline: deep
---

# Wegwijzer

Dit boek bestaat uit meerdere verhalen. Er zijn langere en korte verhalen en stukjes die bij het thema van de grotere verhalen passen. Je hoeft ze niet allemaal te lezen om de hoofdverhalen te begrijpen. Je kunt de verhalen los van elkaar lezen.
Je kan dit boek verder lezen hoe je wilt. Onderuitgezakt in een warme sofa met chocolademelk bij een haardvuur, bij het maanlicht buiten in een slaapzak, onder je favoriete boom in de schaduw op een zonnige dag, onder een parasol op een ligbank naast je zandkasteel, bij een meer of op het strand uitkijkend op de zee, in de bossen op een boomstronk of in bed met een nachtlampje.

Veel plezier!

## Voorwoord

Muizen zijn overal. Ze leven in plantgewassen, struiken, maken holletjes onder de grond en leven ook in huizen in kleine holletjes en gaatjes. Eigenlijk hebben ze dezelfde basisbehoeften als wij: ze verlangen naar eten, drinken, liefde, geborgenheid en een warm onderkomen. Het zijn sociale intelligente dieren die in groepen leven. Ze maken vrienden, houden van hun familie maar maken ook ruzie over wie er met het lekkerste stukje eten vandoor is gegaan.
Ook al zijn muizen klein, ze dromen groots. Sommige muizen willen het hoogst mogelijke beklimmen of de wereld ontdekken, en andere muizen gaan op zoek naar de lekkerste snack die er is. Als ze zich geen zorgen hoeven te maken houden ze van puzzels oplossen, nieuwe vaardigheden leren en knappen ze hun huis op. Ze weten hoe ze van het leven kunnen genieten en springen er op los als ze enthousiast zijn. Muizen hebben allemaal een eigen persoonlijkheid en kennen net als wij angst, en sommigen kunnen heel drammerig, aanwezig, vocaal of vastberaden zijn. Of juist heel zorgzaam, verlegen, liefdevol of behulpzaam. Er zijn veel verschillende soorten muizen op deze wereld en ze maken veel mee van wat wij mensen doen. Muizen communiceren onderling meer dan je zou verwachten. Met hoge frequenties, door te piepen, kwetteren, tjilpen en non-verbale communicatie. Groot of klein, zelfverzekerd of onzeker, vlug of traag, geen muis is hetzelfde. Helaas hebben de meeste muizen maar een kort leven, maar daardoor weten ze wel hoe je tijd het beste kunt besteden.
Dit zijn de verhalen die muizen elkaar vertellen met de personages die voor eeuwig in onze harten blijven voortbestaan. Misschien voel je je meer verbonden met muizen na het lezen van dit boek. Wees nieuwsgierig als een muis en lees de verhalen met een open geest. Wellicht herken je jezelf in een van de verhalen. En wie weet, misschien help je een keer een muis uit de brand.

Dit boek draag ik op aan mijn lieve muizen
Haley, Lizzy, Amy, Aloy, Lara, Chell, Daisy, Lily, Poppy, Jenny en Joy.
En alle andere (ex-lab)muizen die ik in de toekomst zal adopteren.
Ze zijn mijn vrolijke dartelende bolletjes die altijd een beetje licht brengen in mijn leven.
Laten we samen dromen van een wereld waar dieren niet meer worden ingezet voor experimenten.

Ook wil ik een wens sturen naar iedereen die het moeilijk vindt fouten te maken, inclusief mezelf en in het bijzonder mijn lieve nichtje Esther: maak ze alsjeblieft en voel je er niet slecht over. We leven om te leren en je bent nooit te oud om iets nieuws te leren. En boven alles: blijf (dag)dromen.


A.N.S. de Nijs

## Inhoudsopgave

* [Molenaar van Maarssen](/src/verhalen-van-de-muis/molenaar-van-maarssen)
* [Ontbijt voor molenaars](/src/verhalen-van-de-muis/ontbijt-voor-molenaars)
* [Woningnoot](/src/verhalen-van-de-muis/woningnoot)
* [Burenruzie](/src/verhalen-van-de-muis/burenruzie)