# De molenaar van Maarssen

*Hartig en romig,* \
*Een blokje kaas met mosterd,* \
*Altijd een feestje*

*Krakende wieken,* \
*Molen staat door de tijd heen,* \
*Stil draaiend verhaal* 

De gierende wind en het geluid van ronddraaiende wieken, zo hoorde Maarten het graag. Als molenaar ging het leven niet over rozen maar een ontevreden mens was hij niet. Samen met zijn vrouw, drie kinderen en hond Max woonde hij naast de molen in een bescheiden huis met twee verdiepingen. Achter het huis stond de grote schapenstal van Maarten waar de schapen hem elke ochtend begroetten met luid geblaat. \
Terwijl de hele wereld opgelucht adem haalde na de recente beëindiging van de Koude Oorlog en er meer toenadering gezocht werd door over landsgrenzen te reizen, was dat Maarten zijn wereld. Langgerekte vlakken van groene polders omgeven door kleine slootjes en een dun zandpaadje dat er doorheen kronkelde. Je kon heinde en ver kijken, de bruggetjes over de sloten waar de wandelaars en fietsers hun weg vervolgden, de huizen in het dorp verderop aan de rivier de Vecht, maar ook de autoweg over de tunnel waar het fietspad heen leidde. Vanuit de molen kon je zelfs delen van het kasteel zien achter de hoge bomen. Dat was Maarten zijn vertrouwde Hollandse omgeving. Het was een simpele tijd waarin de gemoederen weer terugkeerden na jaren van onzekerheid. De economie was aan het herstellen en het nieuws op de radio en in de kranten klonk weer positiever. Maarten zat zelfs te denken om toch maar een kleurentelevisie te overwegen voor zijn kinderen, in plaats van de grijze dikke bakken met een gebold glas aan de voorkant. \
De uitdrukking “Wat een boer niet kent, dat eet hij niet” stond Maarten op het lijf geschreven. Er gebeurde weinig onverwachts rondom de molen en de meest naaste buren (de begraafplaats) waren ook heel rustig. In deze omgeving voelde Maarten zich vrij. De drukte van de stad was niets voor hem en ze verdienden niet veel maar wel genoeg om rond te komen. De beste baan van de wereld noemde hij het ook wel. ‘Geen reistijd en je eigen baas zijn, wie wil dat nou niet?’ Toch woonden ze dicht bij de bewoonde wereld: op steenworp afstand van Oud-Zuilen, een Utrechtse buitenwijk. Elke ochtend kwamen groepjes scholieren langs fietsen, giebelend en luid pratend onderweg naar school. \
‘Opschieten, anders mogen we een te laat briefje halen!’ \
‘Kijk uit joh, straks rijden we allemaal de sloot in!’ \
‘Bèèèèèh schapen…!’ \
Dan rende de jonge hond Max naar buiten en blafte aan de rand van de sloot tot Maarten hem weer naar binnen riep. Dat was het leven van Maarten. Terug in de tijd toen de postbode nog een ambachtelijk beroep had en de politie een vriend was voor ieder. Die tijd dat kinderen voor de buis het huis uit gestuurd werden om buiten te spelen en buurkinderen bij de deur aan ouders vroegen of vriendjes en vriendinnetjes beschikbaar waren om af te spreken.

Maar vandaag was een speciale dag. In de volle zon keek Maarten met een glimlach naar de houten molen die in zijn volle glorie rond draaide op de zomerse dag. De glanzend rode en zwarte verf was zijn meest recente onderhoud aan de molen die al 200 jaar oud was. De grote wieken kraakten door de kracht van de wind. Trots keek Maarten naar de molen die er statig bij stond. Hij haalde zijn linkerhand uit zijn zak en hield zijn pols met horloge omhoog. ‘Ah!’ Er moest haast gemaakt worden met de taken, in de middag zou het bezoek komen. Maartens vrouw Emma had speciaal de molen versierd met een waslijn van kleine oranje, witte, blauwe en rode vlaggetjes die wapperden in de wind. \
Maarten liep naar binnen en begon graan in de zakken te scheppen. Na het opbergen van de zakken veegde Maarten het uit de zakken gevallen graan van de grond op.  Hij hoorde iets ritselen. Korte, snelle veegbewegingen tot het ineens doodstil werd. Maarten verroerde geen vin. Een minuut, twee minuten, het voelde een eeuwigheid dat hij daar stond. Tot hij in de hoek van een graanzak voorzichtig een klein snoetje en twee kraaloogjes van een muis tevoorschijn zag komen. \
‘Hallo klein muisje,’ zei de molenaar. \
De muis keek verschrikt en schoot weg achter een ton. \
‘Wat zeg je daar?’ riep zijn vrouw. ‘Een muis? Dat is funest voor ons graan! Muizen zijn vieze beesten, ze verspreiden ziektes. Zorg ervoor dat je van de muis en zijn soortgenoten af komt. En opschieten een beetje, bezoek komt over een uur!’. \
‘Ja schat,’ antwoordde Maarten. Hij pakte een emmer, stopte er wat graan vermengd met pindakaas in en zette er een plank schuin tegenaan. Vervolgens ging hij snel naar huis om zijn vrouw te helpen met de tafels en stoelen klaarzetten. Maarten rook al de heerlijke geur van appeltaart in de keuken en begon vrolijk te neuriën. \

Met de maan hoog aan de hemel keerde Maarten terug naar de molen. In de krakende houten molen tussen de graanzakken vond de molenaar een kleine lichtbruine veldmuis opgerold in een emmer. De muis schrok van de dichtslaande deur en keek hem angstig aan. \
‘Ben jij de enige hier?’ vroeg de molenaar. \
Het diertje keek de grote lange bebaarde man met grote ogen aan en Maarten keek terug in zijn zwarte ogen. De kraaloogjes van de muis schitterden in het schemerige licht van de hanglamp in de molen. Het beestje stond stil als een standbeeld en drukte zijn kleine pootjes en vingertjes tegen de borst terwijl de rug van het knaagdiertje gejaagd op en neer bewoog. De muis keek alsof zijn laatste uur geslagen was. Op dat moment knaagde er iets in Maarten. Hij kon zich alleen maar bedenken hoe weerloos en klein het beestje was. Hoe zou hij het doden? Met zijn vuist? Rattengif had hij niet. Zijn ademhaling werd zwaarder. Daar stonden ze tegenover elkaar, de een in een emmer letterlijk met zijn leven in de handen van de ander. Het gekraak van de molen van wind die tegen stilstaande wieken duwde werd intenser. Het zou een oneerlijke strijd zijn om dit dier te doden, dacht de molenaar.  Het zocht alleen eten en onderdak. Het had geen kwaad in de zin. Van onder zijn borstelige, dikke wenkbrauwen keek hij het beestje streng aan. \
‘Oké, ik laat je gaan. Het is mijn verjaardag dus ik trakteer. Ik zal jou en het eten bij de schapenstal zetten. Maar niet meer in de molen komen, is dat begrepen? Geen enkele muis mag meer bij het graan in de molen komen.’
De muis bleef hem aankijken en het leek bijna alsof de muis met zijn kop knikte. De molenaar liep terug naar het huis met de emmer, pakte een blokje kaas dat over was van het feest en bracht de kaas en de emmer met de muis naar de schapenstal. Onder zacht geblaat en gesnurk van half slapende schapen plaatste Maarten op een lage balk de schapenkaas en legde de emmer op zijn kant. Minutenlang stond hij te kijken naar de emmer die roerloos bleef liggen. Maarten keek op zijn horloge. \
‘Is het al zo laat?’ \
Het licht ging uit en terwijl hij de grote krakende deuren van de schapenstal sloot zag een oplettend schaap een klein bolletje met staart uit de emmer schieten om vervolgens in het stro te verdwijnen. \

De volgende dag was Maarten bezig met zijn dagelijkse klusjes toen zijn kinderen begonnen te schreeuwen. ‘Pap! Muizen in de schuur, zo schattig! Kom kijken!’ \
De muizen waren al weggerend, maar de aangevreten kaasresten nog zichtbaar. Zijn oudste dochter Roos vroeg ‘Mogen we ze houden pap?’ \
‘Toe nou…’ smeekten Pim en Saar. \
‘Nee. Muizen horen buiten, dit zijn wilde muizen. En je moeder zal ervan gillen. Het huis is alleen voor mensen. Ook Max slaapt buiten in zijn hondenhok, zoals het hoort.’ \
Pim, Roos en Saar waren ontevreden over het antwoord en vroegen het aan moeder Emma, die vervolgens weer bij Maarten aanklopte met haar armen over elkaar. \
‘Zolang ze niet in huis of in de molen komen, doen ze niets verkeerd toch? Ze willen ook een droog onderkomen,’ zei Maarten. \
‘Vooruit dan maar, maar o wee als ze over de schreef gaan,’ besloot Emma hoofdschuddend. \
Maarten ruimde de kaas op en zette een ongebruikte bloempot neer met wat overgebleven brood van het ontbijt. De dag erna zag hij dat van het brood gretig gegeten was. De molenaar besloot tijdens zijn middag koffiepauze met een koekje en de krant om in het weekend een klein houten huisje te timmeren voor de muizen om in de schapenstal te zetten. \

Zo werd het een routine van Maarten om elke ochtend nadat hij Max eten en drinken had gegeven en de schapen had verzorgd, ook de muizen wat eten en een bakje water te geven. Eens in de zoveel tijd kwam er weer een nieuw houten huisje bij voor de muizen en er ontstond een klein muizendorp op de balken in de schapenstal. Maartens kinderen kwamen een paar keer per dag kijken en zelfs Max raakte gewend aan de tjilpende en kwetterende muizen. Tijdens zijn werkzaamheden in de schuur floot Maarten wat liedjes of praatte hij tegen de muizen, die allemaal uit de huisjes tevoorschijn kwamen zodra hij in de buurt kwam in zijn onmiskenbare houten klompen.

Naarmate het gezin van Maarten ouder werd, groeide de muizenfamilie ook. Bij elke uitbreiding van de muizenfamilie kwamen buurtkinderen op bezoek om de babymuisjes te zien. \
‘Aww hoor je dat gepiep? Zo schattig.’ \
‘Kijk, daar rent er eentje over de balken!’ \
Als Maarten de stal binnenliep, lieten de muizen trots hun jongste kroost zien. Beschuit met muisjes werd dan ook regelmatig gegeten in huis en in de stal. Inmiddels had Maarten geleerd dat hij de muizen beter gedroogd graan en knaagdiervoer kon geven die hij haalde bij de hobbywinkel in de buurt. Pim, Roos en Saar waren geïntrigeerd door de muizen en probeerden ze, soms met succes, kunstjes te leren. Saar had de muizen getraind door een ring te springen en rondjes te draaien op hun achterpoten. Pim liet de muizen zijn vinger skateboard gebruiken. En Roos had de muizen bestudeerd door ze verschillende fruit en groenten te geven en te kijken wat hun favoriete etenswaar was. De regiokrant kreeg lucht van het muizendorp naast de molen en kwam langs met een interviewer. Bij het ontbijt keek Emma hoofdschuddend naar de pagina waar Maarten met de stal vol muizen en schapen stond. De titel “Molenaar met een groot hart voor groot en klein” stond tussen de artikelen over “Aantal inbraken stijgt in regio Utrecht",  "Kinderen OBS 't Palet rennen voor het goede doel", "Scouting helpt brandweer uit de brand", "Blauwalg gesignaleerd in Maarsseveense plassen" en "Zwembad Kikkerfort dicht wegens renovatie".

De seizoenen wisselden elkaar af. Elke ochtend was Maarten, voordat de hanen van stal waren, in alle vroegte graan malen of oogsten met een maaidorser. Hij moest regelmatig met de trekker over het uitgestrekte veld rijden om hooibalen te draaien. Ondanks de herrie trok de zwoele lucht van vers gemaaid gras de aandacht van menig schaap en muis. \
Op de lange zomerdagen was Maarten met Max, de kinderen en de schapen tot laat in de weidevelden. De schapen werden ontdaan van hun dikke wollen vacht, waarbij de overgebleven witte lokken in de wei gretig werden verzameld door muizen en meegenomen naar hun dorp. Er werden veel spelletjes gespeeld, van tikkertje tot voetbal, verstoppertje en haasje-over springen. De muizen keken nieuwsgierig vanaf het dak van de schapenstal naar het gejuich en geroep buiten tot de nacht viel en iedereen weer op stal ging. In de avonden was Emma druk bezig met breien en kleding, doeken en tapijtjes maken van de schapenwol. \
Op gure herfstdagen kwamen de schapen met doorweekte vachten snel binnen en deed Maarten de verwarming aan in de stal. Bij een storm suisde de harde wind door de krakende stal heen en kropen de dieren samen. Natuurlijk hield de molenaar dan een oogje in het zeil en kwam hij regelmatig in de stal kijken om de dieren gerust te stellen. Ook de windmolen werd dan stilgezet. Op droge dagen stond er een kampvuur in de achtertuin naast de stal zodat de schapen en muizen ook konden meegenieten. \
In de winters was de sterrenhemel helder te zien vanaf de velden. Ook al lag er een pak sneeuw, in de stal zaten de dieren er warmpjes bij, door de ramen kijkend naar sneeuwpoppen die de kinderen hadden gebouwd en Maarten die met sjaal, muts en dikke jas naar de stal liep in zijn houten klompen. 's Avonds gingen er altijd een paar lantaarns aan die met een gloed van geborgenheid schenen door de donkere koude poldervlakten. De hele boerderij kon de stoofgerechten van Emma ruiken, en in het bijzonder Maarten zijn favoriete boerenkool met worst en erwtensoep. \
Tijdens de koude wintertijd kregen de muizen sokken om in te slapen, zodat ze net zo goed beschermd zijn tegen de kou als de schapen met hun wollen vacht. Tot blijdschap van de kinderen. \
‘Hebben de muizen ook kerstsokken, net als wij die ze boven de open haard hangen.’ \
Rond de lente bloeiden er volop narcissen, sneeuwklokjes, krokusjes en blauwe druifjes in de tuin van de molenaar. Met het mooie weer was Emma overdag druk aan het tuinieren en sprongen de muizen vrolijk in het door zonlicht glinsterende gras tussen de madeliefjes door. Soms stopten ze en snuffelden ze druk in de lucht op hun achterpoten naar alle geuren van de planten, luisterend naar het gezoem van de bijtjes en de fluitende vogels in de bomen en struiken. Bij de geboorte van lammetjes was er altijd volop drukte en rumoer in de stal. De molenaar en zijn vrouw waren in de weer om kaas, pannenkoeken en ijs van de schapenmelk te maken. Buurtkinderen kwamen de jonge lammetjes knuffelen en de fles geven en van heinde en verre kwamen bezoekers voor de verse schapenproducten. En natuurlijk werd het alsmaar uitbreidende muizendorp bewonderd dat inmiddels buiten de schuur door liep. Maarten maakte diverse huisjes. Eenvoudige houten huisjes met rode daken, maar ook grachtenhuisjes met trapgevel, kleine scholen en winkeltjes. Ook Duitse vakwerkhuisjes, boerderijtjes, flats en zelfs een heus kasteel met hangbruggen. Buiten stond er een speeltuin voor de muizen met schommels, wipwap toestellen, kabelbaan, draaischijven, loopwielen en een reuzenrad. \
De molenaar verkocht zelfs shirts, truien, ansichtkaarten, houten klompen en schapenkaas met foto’s van de muizen en de naam van zijn boerderij er op. \
Met de verjaardagen was het ook feest voor de dieren. De geur van de versgebakken appeltaart van Emma werd door ieders neus in de omgeving opgemerkt. De overgebleven delen van de taart was smullen voor de schapen, Max en (de kruimeltjes) voor de muizen. En natuurlijk kregen de muizen een overgebleven blokje kaas met een houten prikkertje met de Nederlandse vlag.

Net als de wieken van de molen vlogen de dagen en jaren voorbij. Tot op een dag de deur van de stal krakend open ging. Een oude en grijze molenaar stapte binnen. Licht voorovergebogen met diepe groeven in zijn voorhoofd en hangende bloeddoorlopen ogen met donkere kringen eronder. Hij steunde zijn hand tegen een houten pilaar en schraapte zijn keel. Alle ogen in de stal waren op hem gericht. \
‘Sorry jongens en meisjes, de komende tijd ben ik er niet.’ \
Het werd even stil, op wat geritsel in het hooi na. \
’Emma is ziek, verdomd goed ziek.’ \
Maarten schopte tegen de pilaar. \
Max begon te blaffen. \
‘Nu even niet Max,’ gromde de molenaar. \
‘Jullie moeten het even met andere mensen doen. Er wordt voor jullie gezorgd.‘ \
De dieren begonnen onrustig te worden. Maarten ververste snel het eten en drinken van de schapen en muizen en verliet de stal weer met hond Max. De dagen erna kwamen de buren langs om de dieren van schoon eten en drinken te voorzien en de stal uit te mesten. Ook al werd er niets gezegd, wisten de dieren al genoeg. Maarten verzorgde de dieren altijd zelf. Alleen als hij ziek was, of bij bijzondere gelegenheden zoals het afstuderen van zijn kinderen en het overlijden van zijn ouders was hij er niet. \

De weken kropen langzaam voorbij. In de ochtend werden de deuren van de stal open gezet zodat de dieren er uit konden en in de avond werden de schapen die nog in de weide stonden weer teruggeleid naar binnen. Onderling waren de dieren met elkaar aan het kletsen en speelden ze spelletjes met elkaar. Ze sliepen veel, maar stonden meteen paraat als er iemand langs kwam in afwachting van Maarten. Na vele weken strompelde de molenaar de stal binnen. De ongeschoren man met ingevallen ogen en wangen pakte een kruk om op te zitten. Daar zat hij een tijdje zenuwachtig wrijvend langs zijn snor en ging met zijn hand door zijn grijze haren. De dieren waren klaar met staren en kwamen voorzichtig naar hem toe geslopen. Ineens barstte Maarten in tranen uit. \
‘Ze is er niet meer… Dood!’ \
Hij sloeg zijn handen in zijn gezicht. \
‘Mijn lieve Emma, mijn schat…’ \
De schokkerig ademhalende molenaar voelde kopjes tegen zijn benen, rug en armen. Zachtjes blaatten de schapen om Maarten te sussen. De handen werden gelikt door oude grijze hond Max. Nadat Maarten weer tot rust was gekomen, kwamen de muizen de schuur binnen met bloemen uit de velden. Drie muizen droegen een krans madeliefjes en legden die op Maarten zijn vrije hand. De rest van de muizen begonnen plechtig te zingen. Er rolde een traan over Maartens wang. De liefde van de dieren deed hem goed. Hij voelde zich weer thuis. \
Elke ochtend kwam Maarten weer langs om de dieren te wekken. Zijn kinderen waren het huis al uit en hadden geen wens om het bedrijf over te nemen. Maar eenzaam was de molenaar niet. Elke avond zat hij nog even met Max bij de schapen en muizen. Maarten vertelde verhalen, zong liedjes en de muizen deden trucjes op de muziek van de radio. Soms renden de muizen zijn tuinbroek op en af en gaven hem kopjes als ze op zijn schouder stonden. Het was een dolle boel in de gezellige stal die tot laat verlicht bleef, maar ze zorgden niet voor overlast in de buurt en de molenaar moest altijd bijtijds naar bed. De foto van Emma hing in de stal en tussen de gezelligheid door was er soms ook tijd voor emotionele verhalen. \
‘Vroeger was alles beter. Toen ijsjes een paar gulden centen kostten.’ \
En hij zuchtte. ‘Had ik maar nog een vakantie met Emma gehad. Ergens samen heen met z'n tweeën of met de kinderen. Als ik iets over kon doen…’ en hij slikte een traan weg. \
‘Dan had ik dat gedaan. Gewoon naar Engeland, België of Duitsland of naar een van de schiereilanden ofzo. Maar verder ben ik een tevreden man’ en hij knuffelde Max. \
‘Wie het kleine niet eert, is het grote niet weerd, toch?’ en hij gooide een slagroomsoesje naar de muizen. Max kreeg er ook een, maar voor de schapen had Maarten een grote fruitsalade gemaakt van appels, peren en bananen.
‘Nou, wie wil het verhaal over de molen horen?’ \
Max blafte en de schapen schudden hun vacht om daarna uitgebreid in het stro te liggen. De muizen begonnen enthousiast piepend rond te draaien en zochten een plekje om te zitten. Sommige muizen klommen op de schapenkoppen om lekker tussen de wollige pluizen te kruipen. \
Maarten trok een van zijn klompen uit en legde het neer voor de muizen. ‘Hier, een warme luisterstoel.’ 
De klomp werd gretig bezet door de rest van de muizen. Ze klommen er op of er in en wachtten geduldig op het verhaal. Sommige muizen stonden reikhalzend op hun achterpoten terwijl anderen driftig hun snorharen en vacht poetsten. \
Maarten schraapte zijn keel. \
‘Er was eens een korenmolen… Mijn vader heeft de molen voor een schijntje kunnen kopen van een familie die ging emigreren naar Australië. Ze zagen geen heil in de politieke veranderingen in Duitsland halverwege de 20e eeuw. Mijn vader moest het wel helemaal opknappen en het was een zware periode tijdens de Tweede Wereldoorlog. Maar dankzij het graan en de molen hadden we hier genoeg te eten. Al mijn 8 broers en zussen wilden geen molenaar worden, dus ik bleef over als de uitverkoren zoon.’ \
De schapen blaatten en de muizen keken Maarten nieuwsgierig aan. \
‘Het verhaal gaat dat deze molen het hele dorp in de 19e eeuw van eten heeft voorzien en dat de baron van Slot Zuylen zelf hier langs is geweest: baron van Tuyll van Serooskerken. Hij liet hier gerst malen voor zijn eigen bier voor grote feesten op het kasteel. En wat voor extravagante feesten die ze daar hadden! Niet voor het lokale volk hier hoor, gepeupel was niet uitgenodigd. Nee, het waren balfeesten met muzikanten van heinde en ver. De genodigden hadden nette pakken en jurken aan en waren gemaskeerd. Misschien hadden sommigen wel een dierenmasker op.’ En Maarten knipoogde naar de dieren.

De molen draaide en draaide. Tot de dag dat het gevlucht voorgoed vastgezet werd. De tijd was aangebroken: de molenaar ging met pensioen. Maarten liep met zijn wandelstok door het lege huis waar hij zoveel herinneringen aan had. De bank voor de open haard waar hij met de kinderen en Emma Sinterklaas en kerst vierde. De muren waar de foto’s van het gezin en de schilderijen van de kinderen hingen. Alles was weg en het huis voelde kaal en zielloos. Maarten stond voor de trap in de hal. Hij pakte de reling stevig vast als steun. Het geluid van rennende en stampende kinderen over de trappen kwam naar boven en de voorzichtige voetstappen over de krakende trappen in de vroege uurtjes wanneer de pubers terugkwamen van uitgaan in het dorp. En natuurlijk de roep van Emma naar boven dat eten klaar stond. Maarten zuchtte. Hij sjokte naar de keuken waar zijn vrouw uitgebreide maaltijden voor kerst kookte en natuurlijk die heerlijke taarten. Zelfs mini pannenkoeken voor de muizen. Maarten grinnikte bij de gedachte aan die herinnering. Dat de kinderen Emma ervan hadden overtuigd dat muizen ook pannenkoeken voor kerst verdienden. Zijn ogen gleden langs het aanrecht en het fornuis naar de achterdeur. De plek waar Max altijd vroeg in de ochtend tegenaan krabde, naast zijn hondenhok. Het was al een tijdje een lege plek die Maarten met geen mogelijkheid kon opvullen. Hij draaide zich om en keek naar het raam waardoor je normaal gesproken het hele veld kon zien met de grazende schapen. De velden waren al tijden geleden geoogst en niet meer ingezaaid. Een grote groene vlakte was er over van gras en bloemrijk onkruid. Geen kleine, vrolijke lammetjes deze lente meer die hij zelf had gehaald. Hij miste het uitzicht en het geluid van de dieren. Geen ronde pluizige schapen in een wit winters landschap waardoor zelfs Max moeite had ze terug te vinden en de kinderen er een spelletje van maakten om alle schapen te tellen vanuit het raam. Maarten opende de achterdeur en keek naar de molen. De wieken van de molen stonden er stil en verlaten bij. De rode en zwarte lak van de molen begon te bladderen. Maarten liep door de lege molen om alles voor de laatste keer te controleren. Bij het opstapje van de drempel schoot het even in zijn rug en wist hij weer waarom hij ermee stopte. Hij ging langs het ‘te koop’ bord naar de schapenstal. Die was uitgestorven; de paar schapen die nog in leven waren had hij een goed onderkomen voor gevonden. Een spookachtige wind waaide door de lege stal langs de krakende houten balken en kozijnen. Maarten ruimde de laatste lege houten huisjes die op de balken stonden op, hij had immers een nieuw onderkomen voor de muizen geregeld. Een kleine molen naast de grote, daar woonden de muizen nu in. Hij kwam voor de laatste keer kijken om afscheid te nemen. De kopjes van de muizen staken uit de molen zodra Maarten naderde.  ‘Mijn tijd zit er op’ en hij pinkte een traantje weg. Het afscheid viel hem zwaar, maar ter geruststelling had hij een paar bessen- en bramenstruiken geplant zodat de muizen genoeg eten hebben. \
‘Ohja.’ \
Maarten haalde zijn houten rechterklomp uit zijn tas en zette die naast de molen. De muizen kwamen nieuwsgierig naar de klomp kijken. \
‘Dag kleine vriendjes.’ \
Hij hoorde een auto het terrein op rijden. Die kwam voor Maarten om hem naar zijn nieuwe huis te brengen, in de buurt van zijn kinderen en kleinkinderen. Nu zou hij verzorgd worden, na al die jaren voor zijn dieren te hebben gezorgd. Nog een laatste keer keek hij uit over de oude graanvelden, de schaapsschuur met het rieten dak, het huis en de molens. De auto reed weg en Maarten zag zijn levenswerk waar hij zijn hart en ziel in had gestopt steeds kleiner worden, tot het uit het zicht verdween.

Na al die jaren waren de muizen de molenaar niet vergeten. Elk jaar op zijn verjaardag  waren er kransjes van aan elkaar geregen bloemen te vinden op het graf van Maarten in Oud-Zuilen, die net naast de lap grond met de molens stond. De muizen wisten de weg wel te vinden met Maarten zijn andere houten klomp die op het graf geplaatst was.  Bezoekers van de begraafplaats hadden wel eens groepjes muizen het graf zien schoonmaken, met bloemen in hun bek rondrennen en zelfs om het graf staan zingen. \
Voor iedereen die zich afvroeg hoe het met het muizendorp was afgelopen: alle gebouwen waren opgehaald door een muizenvriend van een online marktplaats. Het muizendorp werd op een andere plek geïnstalleerd waar het als toevluchtsoord diende voor andere muizenfamilies.

*Eerste versie: juli 2023*