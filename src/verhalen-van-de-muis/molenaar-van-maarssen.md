# De molenaar van Maarssen

*Hartig en romig,* \
*Een blokje kaas met mosterd,* \
*Altijd een feestje.*

*Krakende wieken,* \
*Molen staat door de tijd heen,* \
*Stil draaiend verhaal.* 


De gierende wind en het geluid van ronddraaiende wieken, zo hoort Maarten het graag. Als molenaar gaat het leven niet over rozen maar ontevreden is hij niet. Ook is hij boer van een schapenboerderij met zijn vrouw en drie kinderen.
Terwijl de hele wereld opgelucht adem haalt na de recente beëindiging van de Koude Oorlog en meer toenadering zoekt door over landsgrenzen te reizen, is dit Maarten zijn wereld. Langgerekte vlakken van groene polders omgeven door kleine slootjes en een dun zandpaadje dat er doorheen kronkelt. Je kunt heinde en ver kijken, de bruggetjes over de sloten waar de wandelaars en fietsers hun weg vervolgen, de huizen in het dorp verderop aan de rivier de Vecht, maar ook de autoweg over de tunnel waar het fietspad heen leidt. Vanuit de molen kan je zelfs delen van het kasteel zien achter de hoge bomen. Dat is Maarten zijn vertrouwde Hollandse omgeving. Het is een simpele tijd waarin de gemoederen weer terugkeren na jaren van onzekerheid. De economie trekt weer aan en het nieuws op de radio en in de kranten klinkt weer positiever. Maarten zit zelfs te denken om toch maar een kleurentelevisie te overwegen voor zijn kinderen, die je wellicht kent als grijze dikke bakken met een gebold glas aan de voorkant.

Je zou kunnen stellen dat voor Maarten de uitdrukking “Wat een boer niet kent, dat eet hij niet” op het lijf geschreven staat. Met zijn huis naast de molen, de grote schapenstal en de begraafplaats voelt hij zich vrij. De drukte van de stad is niets voor hem, ze verdienen niet veel maar wel genoeg om rond te komen. De beste baan van de wereld noemt hij het ook wel. "Geen reistijd en je eigen baas zijn, wie wil dat nou niet?" Toch wonen ze dicht bij de bewoonde wereld: op steenworp afstand van Oud-Zuilen, een Utrechtse buitenwijk. Elke ochtend komen groepjes scholieren langs fietsen, giebelend en luid pratend onderweg naar school.

“Opschieten, anders mogen we een te laat briefje halen!” \
“Kijk uit joh, straks rijden we allemaal de sloot in!” \
“Bèèèèèh schapen…!”

Dan rent de jonge hond Max naar buiten en blaft aan de rand van de sloot tot Maarten hem weer naar binnen roept. Dat is het leven van Maarten. De tijd dat de postbode nog een ambachtelijk beroep heeft en de politie een vriend is voor ieder. De tijd dat kinderen voor de buis het huis uit geschopt worden om boomhutten te bouwen en buurkinderen bij de deur opgehaald worden voor balspellen.

Maar vandaag is een speciale dag. In de volle zon kijkt Maarten met een glimlach naar de houten molen die in glorie ronddraait op de zomerse dag. De glanzend rode en zwarte verf is zijn meest recente onderhoud aan de molen die inmiddels al 200 jaar oud is. De grote wieken kraken door de kracht van de wind. Trots kijkt Maarten naar de molen die er statig bij staat. Maar dan beseft hij dat hij haast moet maken met zijn taken, er komt bezoek in de middag. Maartens vrouw Emma heeft de molen speciaal versierd met een waslijn van kleine vlaggetjes met vrolijke kleuren die wapperen in de wind.

Maarten loopt naar binnen en begint met graan in de zakken te scheppen. Na het opbergen van de graanzakken veegt Maarten het uit de zakken gevallen graan van de grond op.  Hij hoort iets ritselen. Snelle bewegingen tot het ineens doodstil is. Maarten verroert geen vin. Een minuut, twee minuten, het voelt een eeuwigheid dat hij daar staat. Tot hij om de hoek van een graanzak de snoet van een kleine muis ziet.

“Hallo klein muisje,” zegt de molenaar. \
De muis kijkt verschrikt en schiet weg achter een ton. \
“Wat zeg je daar?” roept zijn vrouw. “Een muis? Dat is funest voor ons graan! Muizen zijn vieze beesten, ze verspreiden ziektes. Zorg ervoor dat je van de muis en zijn soortgenoten af komt. En opschieten een beetje, bezoek komt over een uur!”. \
“Ja schat” antwoordt Maarten. Hij pakt een emmer en doet er wat graan vermengd met pindakaas in en zet er een plank tegenaan. Daarna gaat hij snel naar huis om zijn vrouw te helpen met de tafels en stoelen klaarzetten. Maarten ruikt al de heerlijke geur van appeltaart in de keuken en begint vrolijk te neuriën.

Aan het einde van de avond komt Maarten terug naar de molen. Hij kijkt in de emmer en ziet er een kleine lichtbruine veldmuis in zitten. De muis kijkt hem angstig aan. 
“Ben jij de enige hier?” vraagt de molenaar. 
De bruine veldmuis kijkt de grote lange man met grote zwarte ogen aan en staat verstijfd van angst. Maarten kijkt het beestje in de ogen aan. De kleine kraaloogjes van de muis schitterend in het schemerige licht in de molen. De kleine pootjes en vingertjes die angstig tegen de borst worden aangedrukt. De rug van het knaagdiertje dat gejaagd op en neer beweegt door het snelle ademhalen. De muis voelt dat zijn laatste uur geslagen is. Maarten kan alleen maar denken hoe weerloos en klein het beestje is. Hij kan het niet over zijn hart verkrijgen om het muisje te doden. Van onder zijn borstelige, dikke wenkbrauwen kijkt hij het beestje streng aan. 
“Oké, ik laat je gaan. Het is mijn verjaardag dus ik trakteer. Ik zal jou en het eten bij de schapenstal zetten. Maar niet meer in de molen komen, is dat begrepen? Geen enkele muis mag meer bij het graan in de molen komen.”
De muis blijft hem aankijken en het lijkt bijna alsof de muis met zijn kop knikt. De molenaar loopt naar huis, pakt een blokje kaas dat over is van het feest en brengt de kaas en de emmer met de muis naar de schapenstal. Op een lage balk laat hij de muis los met het stukje schapenkaas. Maarten ziet de muis wegrennen en gaat zelf naar bed. 

De volgende dag als Maarten bezig is met zijn dagelijkse klusjes schreeuwen zijn kinderen Pim, Roos en Saar plots "Pap! Muizen in de schuur, zo schattig! Kom kijken!"
De muizen zijn weggerend maar de aangevreten kaasresten zijn nog zichtbaar. Zijn oudste dochter Roos vraagt "Mogen we ze houden pap?"
"Toe nou…" smeken Pim en Saar.
"Nee, muizen horen buiten, dit zijn wilde muizen. En je moeder zal ervan gillen. Het huis is alleen voor mensen, zelfs Max slaapt buiten in zijn hondenhok, zoals het hoort."
Emma, de vrouw van de molenaar, hoort het verhaal van de kinderen en confronteert Maarten. 
“Zolang ze niet in huis of in de molen komen, doen ze niets verkeerd toch? Ze willen ook een droog onderkomen," zegt Maarten. 
“Vooruit dan maar, maar o wee als ze over de schreef gaan,” besluit Emma.
Maarten ruimt de kaas op en zet een ongebruikte bloempot neer met wat overgebleven brood van het ontbijt. De dag erna ziet hij dat het brood gretig opgegeten is. De molenaar besluit tijdens zijn middagkoffie pauze met een koekje en de krant om in het weekend een klein houten huisje te timmeren voor de muizen om in de schapenstal te zetten.

Zo wordt het een routine van Maarten om elke ochtend nadat hij Max eten en drinken heeft gegeven en de schapen heeft verzorgd, de muizen wat eten en een bakje drinken te geven. Eens in de zoveel tijd komt er weer een nieuw houten huisje bij voor de muizen en er ontstaat een klein muizendorp op de balken in de stal. Maartens kinderen komen vaak kijken en zelfs Max raakt gewend aan de tjilpende en kwetterende muizen. Tijdens zijn werkzaamheden in de schuur fluit Maarten wat liedjes of praat hij wel eens tegen de muizen, die allemaal uit de huisjes komen zodra hij in de buurt komt in zijn onmiskenbare houten klompen.

De kinderen worden groter en de muizenfamilie wordt ook groter. Buurtkinderen horen dat er nieuwe jonge muisjes zijn en komen kijken.
“Aww hoor je dat gepiep? Zo schattig."
“Kijk, daar rent er eentje over de balken!”
De muizen laten trots hun kroost zien aan Maarten. En beschuit met muisjes wordt regelmatig gegeten in huis.
Inmiddels heeft Maarten geleerd dat hij de muizen beter gedroogd graan en knaagdiervoer kan geven die hij haalt bij de hobbywinkel in de buurt. De kinderen zijn geïntrigeerd door de muizen en proberen ze, soms met succes, kunstjes te leren. Saar heeft de muizen getraind door een ring te springen en rondjes te draaien op hun achterpoten. Pim laat de muizen zijn vingerskateboard gebruiken. En Roos heeft de muizen bestudeerd door ze verschillende fruit en groenten te geven en te kijken wat hun favoriete etenswaar is. De regiokrant is geïnteresseerd in Maarten en zijn muizenstal en komt langs met een interviewer. Bij het ontbijt kijkt Emma hoofdschuddend naar de pagina waar Maarten met de stal vol muizen en schapen staat. De titel “Molenaar met een groot hart voor groot en klein” staat tussen de artikelen over “Aantal inbraken stijgt in regio Utrecht",  "Kinderen OBS 't Palet rennen voor het goede doel", "Scouting helpt brandweer uit de brand", "Blauwalg gesignaleerd in Maarsseveense plassen" en "Zwembad Kikkerfort dicht wegens renovatie".

De seizoenen komen en gaan. Maarten is elke ochtend, wanneer de hanen nog niet van stal zijn, in alle vroegte graan malen of oogsten met een maaidorser. Met zijn grote lap grond moet Maarten regelmatig over het land met de tractor om hooibalen te draaien. Ondanks de herrie, trekt de zwoele lucht van vers gemaaid gras de aandacht menig schaap en muis.
Op de lange zomerdagen is Maarten met Max, de kinderen en de schapen tot laat in de weidevelden. Van tikkertje tot voetbal en schaapje over springen. De muizen kijken nieuwsgierig vanaf het dak van de schapenstal naar het gejuich en geroep buiten tot de nacht valt en iedereen weer op stal gaat.
Op gure herfstdagen komen de schapen snel binnen en doet Maarten de verwarming aan in de stal. Bij een storm suist de harde wind door de stal heen en kruipen de dieren samen. Natuurlijk houdt de molenaar een oogje in het zeil bij storm en komt hij regelmatig in de stal kijken. Ook de windmolen wordt dan stilgezet. Wanneer het droog is houden ze een kampvuur in de achtertuin naast de stal zodat de schapen en muizen ook kunnen meegenieten. 
In de winters kan je de sterrenhemel bewonderen vanaf de velden. Ook al ligt er een pak sneeuw, in de stal zitten de dieren er warmpjes bij en 's avonds staan er altijd een paar lantaarns aan die met een gloed van geborgenheid schijnen door de donkere koude poldervlakten. De hele boerderij geurt naar de stoofgerechten van Emma, en uiteraard Maarten zijn favoriete boerenkool met worst en erwtensoep.
Maarten geeft de muizen tijdens de koude wintertijd wollen sokken om in te slapen, zodat ze net zo goed beschermd zijn tegen de kou als de schapen met hun wollen vacht. Tot blijdschap van de kinderen.
“Hebben de muizen ook kerstsokken, net als wij die ze boven de open haard hangen.”
Rond de lente bloeien er volop narcissen, sneeuwklokjes, krokusjes en blauwe druifjes in de tuin van de molenaar. Maarten scheert alle dikke schapenvachten en geeft de wol een tweede leven door zijn vrouw Emma er kleding (o.a. sokken) en tapijtjes van te laten maken. Met het mooie weer is Emma dan druk aan het tuinieren en de muizen springen vrolijk in het door zonlicht glinsterende gras tussen de madeliefjes door. Soms stoppen ze en staan ze op hun achterpoten, druk snuffelend in de lucht naar alle geuren van de planten en luisterend naar het gezoem van de bijtjes. Lammetjes worden geboren en er is volop drukte en rumoer in de stal. Van de schapenmelk wordt door de molenaar en zijn vrouw zelf kaas, pannenkoeken en ijs gemaakt. Buurtkinderen komen de jonge lammetjes knuffelen en de fles geven. In de omgeving komen bezoekers voor de verse schapenproducten. En natuurlijk wordt er altijd het alsmaar uitbreidende muizendorp bewonderd. Het begint zo groot te worden dat het buiten de schuur door loopt. Diverse huisjes maakt hij. Eenvoudige houten huisjes met rode daken, maar ook grachtenhuisjes met trapgevel, kleine scholen en winkeltjes. Ook Duitse vakwerkhuisjes, boerderijtjes, flats en zelfs een heus kasteel met hangbruggen. Buiten staat er een speeltuin voor de muizen vol met schommels, wipwap toestellen, kabelbaan, draaischijven, loopwielen en een reuzenrad.
De molenaar verkoopt zelfs shirts, truien, ansichtkaarten, houten klompen en schapenkaas met een patroon van muizen en de naam van zijn boerderij er op.
Met de verjaardagen is het ook feest voor de dieren. De geur van versgebakken appeltaart van Emma trekt de neuzen van heinde en ver. De overgebleven delen van de taart is smullen voor de schapen, Max en (de kruimeltjes) voor de muizen. En natuurlijk krijgen de muizen een overgebleven blokje kaas met een houten prikkertje met de Nederlandse vlag.

Net als de wieken van de molen vliegen de dagen en jaren voorbij tot op een dag de inmiddels oude en grijze molenaar de stal in loopt met een vermoeid gezicht met donkere kringen onder zijn ogen. Hij vertelt de dieren dat zijn vrouw ernstig ziek is geworden. Maarten ververst snel het eten en drinken van de schapen en muizen en verlaat de stal weer met hond Max. De dagen erna komen de buren langs om het eten van de schapen en muizen te verschonen. Ook al wordt er niets gezegd, de dieren weten al genoeg. Maarten verzorgt altijd de dieren zelf. Alleen als hij zelf ziek is, of bij bijzondere gelegenheden zoals het afstuderen van zijn kinderen en het overlijden van zijn ouders is hij er niet.

De weken kruipen langzaam voorbij. De dieren kletsen veel en beginnen onderling spelletjes te spelen. Ze slapen veel bij elkaar, maar staan altijd meteen paraat als er iemand langskomt in afwachting van Maarten. Na vele weken komt Maarten de stal binnen strompelen. Hij kijkt vermoeid en pakt een kruk om op te zitten. De man weet geen houding te nemen en wrijft zenuwachtig langs zijn snor. De dieren komen vragend naar hem toe en ineens gooit Maarten het er uit. Zijn Emma is overleden, vertelt hij betraand met zijn handen in zijn gezicht. De schapen geven Maarten kopjes. Hond Max, die ook flink grijs is geworden, likt Maarten zijn handen. De muizen rennen naar buiten en komen terug met bloemen die ze voor Maarten zijn vrouw verzameld hebben. Drie muizen dragen een krans madeliefjes en leggen die op Maarten zijn vrije hand. De rest van de muizen beginnen plechtig te zingen. Er rolt een traan over Maartens wang. De liefde van de dieren doet Maarten goed.
Maartens kinderen zijn al het huis uit en willen het bedrijf niet overnemen. Maar eenzaam is de molenaar niet. Elke avond gaat hij nog even met de hond bij de schapen en muizen zitten. Maarten vertelt verhalen, zingt liedjes en de muizen doen trucjes op de muziek van de radio. Soms rennen de muizen zijn tuinbroek op en af en geven hem kopjes als ze op zijn schouder zitten. Het is een dolle boel in de gezellige stal die tot laat verlicht blijft, maar ze zorgen niet voor overlast in de buurt en de molenaar moet altijd bijtijds naar bed. De foto van Emma hangt in de stal en tussen de gezelligheid door is er soms ook tijd voor emotionele verhalen. 
"Vroeger was alles beter. Toen ijsjes een paar gulden centen kostten."
En hij zuchtte. "Had ik maar nog een vakantie met Emma gehad. Ergens samen heen met z'n tweeën of met de kinderen. Als ik iets over kon doen…" en hij slikt een traan weg 
“Dan had ik dat gedaan. Gewoon naar Engeland, België of Duitsland of naar een van de schiereilanden ofzo. Maar verder ben ik een tevreden man" en hij knuffelt Max. 
“Wie het kleine niet eert, is het grote niet weerd, toch?”
"Nou, wie wil het verhaal over de molen horen?”
Max blaft en de schapen schudden hun vacht om vervolgens erbij te gaan liggen. De muizen beginnen enthousiast piepend rond te draaien en zoeken een plekje om te zitten. Sommige muizen klimmen op de kop van een paar schapen om lekker tussen de wollige pluizen te kruipen.
Maarten doet een klomp uit en legt het neer voor de muizen om in te zitten. “Hier, een warme luisterstoel.”
De klomp wordt gretig bezet door de rest van de muizen. Ze klimmen er in of er op en wachten geduldig op het verhaal.
Maarten schraapt zijn keel.
“Er was eens een korenmolen… Mijn vader heeft de molen voor een schijntje kunnen kopen van een familie die ging emigreren naar Australië. Ze zagen geen heil in de politieke veranderingen in Duitsland halverwege de 20e eeuw. Mijn vader moest het wel helemaal opknappen en het was een zware periode tijdens de Tweede Wereldoorlog. Maar dankzij het graan en de molen hadden we hier genoeg te eten. Al mijn 8 broers en zussen wilden geen molenaar worden, dus ik bleef over als de uitverkoren zoon.”
De schapen blaten en de muizen kijken Maarten nieuwsgierig aan.
“Het verhaal gaat dat deze molen het hele dorp in de 19e eeuw van eten heeft voorzien en dat de baron van Slot Zuylen zelf hier langs is geweest: baron van Tuyll van Serooskerken. Hij liet hier gerst malen voor zijn eigen bier voor grote feesten op het kasteel. En wat voor extravagante feesten die ze daar hadden! Niet voor het lokale volk hier hoor, gepeupel was niet uitgenodigd. Nee, het waren balfeesten met muzikanten van heinde en ver. De genodigden hadden nette pakken en jurken aan en waren gemaskeerd. Misschien hadden sommigen wel een dierenmasker op." En Maarten knipoogt naar de dieren.

De molen draait en draait. Tot de dag dat het gevlucht voorgoed vastgezet wordt. De tijd is aangebroken: de molenaar gaat met pensioen. Maarten loopt met zijn wandelstok door het lege huis waar hij zoveel herinneringen aan heeft. De bank voor de open haard waar hij met de kinderen en Emma Sinterklaas en kerst heeft gevierd. De muren waar de foto’s van het gezin en de schilderijen van de kinderen hebben gehangen. Alles is nu weg en het huis voelt kaal en zielloos. Maarten sjokt naar de keuken waar zijn vrouw heerlijke diners voor kerst kookt en natuurlijk die heerlijke taarten. Zelfs mini pannenkoeken voor de muizen. Maarten grinnikt bij de gedachte aan die herinnering. Dat de kinderen Emma ervan hadden overtuigd dat muizen ook pannenkoeken voor kerst verdienen. Hij loopt door de keuken. Daar staat de achterdeur waar Max altijd vroeg in de ochtend tegenaan krabt, naast zijn hondenhok. Het is al een tijdje een lege plek die Maarten met geen mogelijkheid kan opvullen. Hij draait zich om en kijkt naar het raam van waar je normaal gesproken het hele veld kan zien met de grazende schapen. De velden zijn allang geoogst en niet meer ingezaaid. Een grote groene vlakte is het nu van gras en bloemrijk onkruid. Maarten zucht. Geen kleine lammetjes deze lente meer die hij zelf heeft gehaald die vrolijk blèren. Ook geen ronde pluizige schapen in een wit winters landschap zodat zelfs Max moeite heeft ze terug te vinden en de kinderen er een spelletje van maken om alle schapen te tellen vanuit het raam. Maarten doet de achterdeur open en kijkt naar de molen. De wieken van de molen staan er stil en verlaten bij. De rode en zwarte lak van de molen begint te bladderen. Maarten loopt door de lege molen om alles voor de laatste keer te controleren. Bij het opstapje van de drempel schiet het even in zijn rug en weet hij weer waarom hij ermee stopt. Hij loopt langs het ‘te koop’ bord naar de schapenstal. Die is uitgestorven, de paar schapen die hij nog had heeft hij een goed onderkomen gevonden. Een spookachtige wind waait door de lege stal door de krakende houten balken en kozijnen. Maarten ruimt de laatste houten huisjes op de balken op, hij heeft inmiddels een nieuw onderkomen voor de muizen geregeld. Een kleine molen naast de grote, daar wonen de muizen nu in. Hij komt voor de laatste keer kijken om afscheid te nemen. De kopjes van de muizen steken uit de molen als Maarten langsloopt. Maarten zegt gedag tegen de muizen en pinkt een traantje weg. Het afscheid valt zwaar, maar hij heeft een paar bessen- en bramenstruiken geplant zodat de muizen genoeg eten hebben.
“Ohja.” 
Maarten haalt de rechterklomp van zijn paar houten klompen uit zijn tas en legt die naast de molen. De muizen komen nieuwsgierig naar de klomp kijken. 
“Dag kleine vriendjes.” 
Hij hoort een auto het terrein op rijden. Die komt Maarten ophalen om hem naar zijn nieuwe huis te brengen, in de buurt van zijn kinderen en kleinkinderen. Nog een laatste keer kijkt hij uit over de oude graanvelden, de schaapsschuur met het rieten dak, het huis en de molens. De auto rijdt weg en Maarten ziet zijn levenswerk waar hij zijn hart en ziel in heeft gestopt steeds kleiner worden, tot het uit het zicht verdwijnt.

Na al die jaren zijn de muizen de molenaar niet vergeten. Elk jaar op zijn verjaardag leggen de muizen bloemetjes op het graf van Maarten in Oud-Zuilen, dat naast het vertrouwde lapje grond met de molens ligt. Onmiskenbaar voor de muizen door de andere helft van het houten klompenpaar. Misschien heb je geluk en hoor je ze zingen voor hun grote vriend.
En hoe is het afgelopen met het muizendorp, vraag je je vast af. Alle gebouwen zijn opgehaald door een muizenvriend via een online marktplaats. Het muizendorp heeft nu een andere plek gevonden waar het een toevluchtsoord is voor andere muizenfamilies.